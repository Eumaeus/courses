# Babel!

## Text

Καὶ ἦν πᾶσα ἡ γῆ χεῖλος ἕν , καὶ φωνὴ μία πᾶσιν .  
καὶ ἐγένετο ἐν τῷ κινῆσαι αὐτοὺς ἀπὸ ἀνατολῶν εὗρον
πεδίον ἐν γῇ Σεννααρ καὶ κατῴκησαν ἐκεῖ .  
καὶ εἶπεν ἄνθρωπος τῷ πλησίον Δεῦτε πλινθεύσωμεν
πλίνθους καὶ ὀπτήσωμεν αὐτὰς πυρί . καὶ ἐγένετο αὐτοῖς ἡ
πλίνθος εἰς λίθον , καὶ ἄσφαλτος ἦν αὐτοῖς ὁ πηλός .  
καὶ εἶπαν Δεῦτε οἰκοδομήσωμεν ἑαυτοῖς πόλιν καὶ πύργον ,
οὗ ἡ κεφαλὴ ἔσται ἕως τοῦ οὐρανοῦ , καὶ ποιήσωμεν ἑαυτοῖς
ὄνομα πρὸ τοῦ διασπαρῆναι ἐπὶ προσώπου πάσης τῆς γῆς .
καὶ κατέβη κύριος ἰδεῖν τὴν πόλιν καὶ τὸν πύργον , ὃν
ᾠκοδόμησαν οἱ υἱοὶ τῶν ἀνθρώπων .  
καὶ εἶπεν κύριος Ἰδοὺ γένος ἓν καὶ χεῖλος ἓν πάντων , καὶ
τοῦτο ἤρξαντο ποιῆσαι , καὶ νῦν οὐκ ἐκλείψει ἐξ αὐτῶν
πάντα , ὅσα ἂν ἐπιθῶνται ποιεῖν .  
δεῦτε καὶ καταβάντες συγχέωμεν ἐκεῖ αὐτῶν τὴν γλῶσσαν ,
ἵνα μὴ ἀκούσωσιν ἕκαστος τὴν φωνὴν τοῦ πλησίον .  
καὶ διέσπειρεν αὐτοὺς κύριος ἐκεῖθεν ἐπὶ πρόσωπον πάσης
τῆς γῆς , καὶ ἐπαύσαντο οἰκοδομοῦντες τὴν πόλιν καὶ τὸν
πύργον .  
διὰ τοῦτο ἐκλήθη τὸ ὄνομα αὐτῆς Σύγχυσις , ὅτι ἐκεῖ
συνέχεεν κύριος τὰ χείλη πάσης τῆς γῆς , καὶ ἐκεῖθεν
διέσπειρεν αὐτοὺς κύριος ὁ θεὸς ἐπὶ πρόσωπον πάσης τῆς
γῆς .  
Καὶ αὗται αἱ γενέσεις Σημ · Σημ υἱὸς ἑκατὸν ἐτῶν , ὅτε
ἐγέννησεν τὸν Αρφαξαδ , δευτέρου ἔτους μετὰ τὸν
κατακλυσμόν .  
καὶ ἔζησεν Σημ μετὰ τὸ γεννῆσαι αὐτὸν τὸν Αρφαξαδ
πεντακόσια ἔτη καὶ ἐγέννησεν υἱοὺς καὶ θυγατέρας καὶ
ἀπέθανεν .  

## Citations

Tokenized Edition: [urn:cts:greekLit:tlg0527.tlg001.fu01t:11.1-11.11](http://folio.furman.edu/citeservlet/texts?request=GetPassagePlus&urn=urn%3Acts%3AgreekLit%3Atlg0527.tlg001.fu01t%3A11.1-11.11)

## Steps

1. Grab a sentence.
1. Go to [alpheios.net]() and fire up the Treebank Editor.
1. Choose "online editor", paste in your sentence, choose "Greek", edit it!
1. Do Export XML often!
1. Repeat as necessary.
